Історичний взаємозв’язок філософії, математики та кібернетики

Руденко Т. П., м. Київ.

Філософія як і будь яка інша наука має свій предмет дослідження, а важливіші філософські положення виконують методологічну та світоглядну роль у пізнані та перетворені дійсності. Одним із головних питань філософії є відношення мислення до буття. Але це відношення здійснюється за допомогою понять, категорій, що відображають різні сторони реального світу.

Система знань філософії невіддільна від математичних понять. Деякі наукові проблеми філософія вирішує за допомогою математичних методів, в той же час, філософська методологія є загальнонауковою основою у пізнані об’єктів реального світу для математики та інших наук. З початку свого виникнення математика була тісно пов’язана з філософією, ще давньогрецький філософ Піфагор дійшов висновку, що Всесвіт є гармонійною системою чисел і їх відношень, математичні доведення були здійснені Фалесом, Евклідом.

У початковому періоді розвитку наукового знання відбувалося поступове накопичення та узагальнення емпіричного знання, яке вже тоді давало можливість пояснити деякі явища природи, суспільства, визначити місце людини у світі. Так, виникають зачатки астрономії та математики. Подальший розвиток науки у стародавній Греції, де вона почала вибудовувати систему знання, отриманого не тільки на емпіричному рівні, пов'язаний з побудовою системи теоретичного знання й важливим є те, що математичні концепції будувалися у взаємозв’язку з філософією. Боротьба матеріалізму з ідеалізмом також знайшла своє відображення в математиці, що також вказує на їх історичний взаємозв’язок. Суперечні погляди у добу Середньовіччя формувалися навколо природи математичних абстракцій. Так, представники номіналізму стверджували, що універсалії, тобто загальні поняття, реально не існують, вони є вторинними по відношенню до одиничних речей. При цьому вони називали їх лише символами, які використовуються для позначення схожих предметів. Наукова революція Нового часу вимагала розробки ефективних методів пізнання, вона поклала початок небувалому росту знання та його практичному використанню у виробництві матеріальних благ. Починаючи з цього періоду поглиблюється взаємозв’язок філософії і математики, спостерігається більший інтерес до методів наукового пізнання, посилюється роль методології. Формується індуктивно-дедуктивна методологія пізнання.

Вчення відомих раціоналістів цієї доби, таких як, Р. Декарт, Г.В. Лейбніц, що спиралося на філософські положення, доводило, що людське знання не може бути обґрунтовано чуттєвим досвідом, ні індукцією, ні навіть логічним мисленням. На їх думку, всезагальність положень математики забезпечується лише інтелектуальною інтуїцією, яка згідно вчення Б. Спінози, пов’язувалася з матеріалістичним трактуванням про те, що порядок і зв'язок ідей такі ж, як і порядок і зв'язок речей. Апріоризм І. Канта негативно вплинув на вирішення природи математичного знання. З критикою апріоризму виступив М. Лобачевський, який розглядав математичні абстракції як відображення реальних відношень і властивостей матеріального світу.

Велика роль належить математиці у виникненні і розвитку кібернетики, філософські питання якої є предметом дослідження багатьох наук. Виникненню кібернетики також сприяв загальний технічний прогрес, який охарактеризував розвиток виробництва у ХХ столітті. Почали створюватися складні технічні системи, управління якими перевищувало фізіологічні можливості людини, також постала проблема обробки великого масиву інформації. Наука почала виконувати роль безпосередньої виробничої сили, а технічною складовою виробництва стала комплексна автоматизація виробничих процесів. Сучасне виробництво також неможливо уявити без використання складних технологій, роботизації та комп’ютеризації.

Кібернетика стала яскравим прикладом інтеграційних тенденцій в розвитку науки. Її створення пов’язане з виникненням таких теорій як теорія зв’язку, автоматичного регулювання, обчислювальних машин, фізіології та математики. Інтегральний характер кібернетики додає значний внесок в обґрунтування матеріальної єдності світу. Кібернетика не лише відкрила новий інформаційний аспект в об’єктивній реальності, але вона здійснила передачу та переробку інформації, розробила методи управління, використала їх у техніці, а також надала можливість змоделювати цілий ряд функцій головного мозку людини.

Кібернетика спирається на поняття інформації і управління. Вивчення інформації передбачає розгляд її технічних, семантичних та прагматичних проблем. Технічні проблеми інформації пов’язані з забезпеченням її точності, надійності, швидкості передачі сигналів зв’язку, семантичні полягають у забезпечені правильної передачі смислу тексту, а прагматичні з проблемою ефективності впливу переданої інформації на сприйняття та поведінку отримувача. Інформація у кібернетиці відіграє важливу роль та завжди пов’язана з управлінням, завдяки чому відбувається переробка вхідної інформації на вихідну, в передача інформації виробляється за допомогою сигналів. Для того щоб допомогти людині у переробці великої кількості інформації, постало питання про можливість моделювання мислення. Наука еволюціонує з потребами та інтелектуальним рівнем суспільства, її основи закладені в законах, принципах, категоріях, наукових поняттях, велике інформаційне навантаження в структурі філософського знання мають понятійні знання, за допомогою яких формуються уявлення про навколишній світ.

Сьогодні фахівці моделюють різні функції людської психіки, але пристрої не здатні повністю відтворити можливості свідомості людини, яка вирізняється точністю у вирішені складних задач, гнучкістю, свідомість при цьому не обмежується системою визначених правил. Розвиток свідомості та усвідомлення, рефлексія – це шлях до філософського мислення, де розглядаються загальні закони розвитку природи, людини, суспільства.