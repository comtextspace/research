Ідея ЗДАС В. М. Глушкова в сучасному дискурсі політичних сил різного спрямування

Самарський А. Ю., м. Київ.

Взаємодія науки та політики нерідко має чисто формальний характер. Для уряду, котрий формується зазвичай з політиків, наука, особливо фундаментальна, – це головний біль, адже її фінансування постійно вимагає бюджетних коштів, а користь з впровадження її відкриттів може бути лише через десятиріччя. Проте майже кожна політична сила декларує, що дотримується передових ідей і узгоджує свої програми з передовими досягненнями науки і техніки. Окремий інтерес для політики представляє ідея інформатизації та автоматизації у виробничих та соціальних процесах. Наприклад, голова Давоського форуму К. Шваб в останні роки просуває ідею Четвертої промислової революції (Industry 4.0), а в Україні у 2019 році створено Міністерство цифрової трансформації. В цьому відношенні увагу заслуговує те, яке місце у сучасному політичному дискурсі займають соціально-економічні ідеї В.М. Глушкова.

На перший погляд, подібні ідеї у великій світовій політиці не популярні. Але навряд чи сьогоднішня «велика політика» відповідає тому рівню, якого вимагають світові економічні та соціальні тенденції.

Особливий інтерес для нас представляють США, адже внутрішня і зовнішня політика цієї країни наразі визначає світову політику. Ідея ЗДАС В.М. Глушкова тут присутня як у правому, так і у лівому політичному таборі.

Відомий американський дослідник ЗДАС професор Бен Пітерс зі штату Оклахома, автор відомої книги «How Not to Network a Nation: The Uneasy History of the Soviet Internet» [1] працює в університеті міста Тулса, який історично афілійований з Пресвітеріанською церквою. Цю церкву, як більшість інших протестантських церков центральних штатів, фінансують великі діячі Республіканської партії, зокрема Д. Трамп за віросповіданням належить до пресвітеріан. Відповідно, консервативні центральні штати електорально становлять ядро республіканців. Звісно наведені факти не означають, що в консервативному політичному середовищі США активно обговорюють ідеї, пов’язані зі ЗДАС, проте тут цілком може виникати інтерес до даної проблематики, як видно на прикладі діяльності Б. Пітерса. Доречи, вищезгадана книга була удостоєна найпрестижніших наукових відзнак, а огляд на неї надрукували багато найповажніших газет США та країн Західної Європи.

Ліві в традиційному розумінні в Сполучених Штатах це маргінальні організації, які не мають значного впливу на політику. Ліву нішу там займає ліве крило Демократичної партії, лідером якого зараз є Берні Сандерс. З ним тісно пов’язаний найбільший в США соціалістичний журнал «Якобін» [2], який за останні 10 років на хвилі росту популярності лівих ідей збільшив свій тираж у 10 разів. У 2021 році його друкований тираж складав 75 000 примірників, а щомісячне відвідування тільки англомовного сайту було понад 3 мільйонів. Також в США проживають близько 55 млн іспаномовних, через що у 2020 році редакція «Якобіну» починає випускати іспаномовну версію. В жовтні 2022 року в іспаномовній версії журналу був опублікований матеріал під назвою «Для кіберкомуністичної програми» [3], у якому викладаються політекономічні підстави нетоварної економіки, історичні тенденції ліквідації поділу праці, аналізується історія кібернетики у СРСР та світі, зокрема концепція ЗДАС В.М. Глушкова. Згодом, у листопаді 2022 р. цей матеріал опублікувала бразильська філія журналу «Якобін»[4].

Серед найбільших лівих політичних сил ЄС можна виділити Комуністичну партію Греції, яка має стійке електоральне ядро і вже багато років її представники обираються до грецького парламенту та Європарламенту. Одночасно вона є найбільш впливовою серед тих лівих партій, які відносять себе до ортодоксального крила. Так от, ідеї В.М. Глушкова обговорюються всередині партії, і прописані в офіційних партійних документах. Зокрема в Резолюції 18-го з’їзду КПГ по соціалізму [5], де аналізується економічний досвід СРСР, вказується на ЗДАС, як на альтернативу ринкових реформ, та наводяться відповідні посилання на спогади В.М. Глушкова «Заповітні думки, для тих, хто залишається» з книги «Академік В.М. Глушков — піонер кібернетики».

На іспанському інтернет-ресурсі cibcom.org (акронім від «Ciber- comunismo»), концепція і редакційна політика якого заснована на ідеї ЗДАС, у 2019 р. була опублікована стаття В.Д. Піхоровича «Глушков і його ідеї. Кібернетика майбутнього» [6]. У липні 2022 року ця стаття була перекладена англійською та опублікована в міжнародному марксистському журналі «Сosmonautmag» [7], який має соціал-демократичне спрямування.

Як ми бачимо, інтерес до ідей В.М. Глушкова, які стосуються створення загальнодержавної системи управління економікою, зростає серед політичних сил різного спрямування. Це свідчить про те, що ці ідеї не втратили своєї актуальності. Напроти, у міру того, як з розвитком продуктивних сил у всьому світі комплексно зростають проблеми управління ними (а управління здійснюється методами, сформованими ще у XVIII ст.), ідеї Глушкова стають все більш актуальними.

Список використаних джерел

1. Peters, Benjamin. How Not to Network a Nation: The Uneasy History of the Soviet Internet. The MIT Press, April 2016.

2. Jacobin (magazine). Available at: https://en.wikipedia.org/wiki/Jacobin_(magazine)

3. Cibcom. Por un programa cibercomunista. Available at: https://jacobinlat.com/2022/10/25/tomar-el-timon-hacia-un-programa- cibercomunista/ (accessed 25.10.22)

4. Cibcom. Por um programa cibercomunista. Tradução Maurício Ayer. Available at: https://jacobin.com.br/2022/11/por-um-programa- cibercomunista/ (accessed 08.11.2022)

5. Резолюция 18-го Съезда КПГ по Социализму. Оценки и выводы из социалистического строительства в 20-ом веке основанные на примере СССР. Концепция КПГ о социализме. http://ruold.kke.gr/news/news2009/2009-10-resolution- on%20socialism/index.html

6. Vasily Pikhorovich. Glushkov y sus ideas: La cibernética del futuro Traducción de ruso a castellano por Andriy Movchan .. https://cibcom.org/glushkov-y-sus-ideas-la-cibernetica-del-futuro/ (10.08.2019)

7. Vasiliy Pikhorovich (2022). Glushkov and His Ideas: Cybernetics of the Future. Translation and introduction by Renato Flores. Available at: https://cosmonautmag.com/2022/07/glushkov-and-his-ideas-cybernetics- of-the-future-by-vasiliy-pikhorovich/ (accessed 16 July 2022)

