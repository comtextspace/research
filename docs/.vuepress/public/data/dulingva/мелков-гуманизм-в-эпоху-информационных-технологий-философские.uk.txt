Гуманізм за доби інформаційних технологій: філософські та соціально-економічні ідеї В. М. Глушкова і реалії сьогодення

Мєлков Ю. О., м. Київ.

Розмірковуючи про долю спадщини В. М. Глушкова, можна прийти до не дуже втішних висновків. Не зважаючи на те, що, завдяки активній та успішній діяльності багатьох учнів видатного вченого та інших ентузіастів, постать Глушкова займає сьогодні належне місце в історії вітчизняної науки в цілому та кібернетики зокрема, складається враження, що спадщина вченого відноситься саме до сфери історії та, більше того, може служити прикладом історичної невдачі – передусім у реалізації грандіозного плану ЗГАС. Втім, твори В. М. Глушкова містять у собі чимало філософських, соціальних, економічних ідей, які залишаються актуальними у ході подальшого поширення інформаційних технологій, у тому числі в аспекті осмислення їх значимості та навіть загрози для розвитку людства. Цікаво та показово, що столітній ювілей видатного вченого збігається зі хвилею суперечок щодо статусу та перспектив штучного інтелекту, які багато в чому нагадують палкі дискусії 1960-х років на тему «чи може машина мислити».

Дух наших днів, безумовно, відрізняється від сцієнтизму ХІХ–ХХ ст. з його однозначно оптимістичними поглядами на невпинний прогрес науки і техніки, проте і сьогодні ми також можемо почути відлуння ідей «трансгуманізму», головною метою якого є відмова від класичного гуманізму на користь поступової заміни людини машиною як більш досконалим і плідним творінням. Недарма свого часу кібернетику критикували саме за антигуманізм – і зовсім не безграмотні чиновники, а серйозні вчені: «Чи не можна замість пролетаря, що стоїть біля конвеєра, який страйкує при зниженні заробітної плати, який голосує за мир і комуністів, поставити робота з електронними мізками? Чи не можна замість льотчика, який відмовляється знищувати жінок, які працюють на рисових полях, посилати байдуже металеве чудовисько?» [3]. На жаль, сьогодні ми можемо на власному досвіді побачити, як «дрони» успішно втілили в собі хоча б цю останню мрію військових... Та не дарма й два століття тому Чарльз Беббідж, один із творців самої ідеї програмованого комп’ютера, обґрунтовував приблизно ту ж саме позицію, підкреслюючи, що перевага машин полягає в наданні ними засобу «проти неуважності, неробства або нечесності людського фактору» [4, p.54].

У популярній брошурі «Мислення та кібернетика» В. М. Глушков півстоліття тому відстоював оптимістичний та, врешті-решт, гуманістичний і філософськи обґрунтований погляд на цю проблему: якими би «розумними» не стали машини та якими успішними не виявилися стратегії машинного навчання, людина все одне залишається їх творцем. Машини звільнять людину «від одноманітної та нудної розумової роботи, як вони вже сьогодні звільняють її від необхідності виконувати складні обчислення», – але лише людина буде ставити їм цілі та оцінювати результати їх роботи [2, с.26].

Як і будь-які технології, починаючи від зброї для знищення однієї людини іншою людиною, та закінчуючи атомною енергією, інформаційні технології та технології, засновані на нейронних мережах і на штучному інтелекті, вочевидь можуть бути використані для зовсім різних цілей, які визначає саме людина. Комп’ютери дійсно можуть виступати інструментами та засобами для розвитку людських знань і людської особистості, виконуючи замість людей рутинну та непривабливу роботу, й тим самим надаючи людям шанс стати більш людяними, – проте, такий оптимальний сценарій вимагає від людей також і більшої відповідальності за визначення майбутнього всього світу.

І це майбутнє виступає сьогодні значно менш визначеним і однозначним, ніж за доби В. М. Глушкова. Творець ЗГАС обґрунтовував необхідність запровадження централізованої системи управління економікою наявністю в історії цивілізації так званих «інформаційних бар’єрів»: перший із них мав місце тоді, коли складність завдань з керування замкненою економічною системою перевершила можливості однієї людини, що викликало необхідність збільшити кількість управлінців – в тому числі непрямими способами, через ринок та товарно-грошові відносини. Другий же бар’єр, на думку вченого, постав уже в середині 1950-х – і знаменував собою мить, коли відповідні завдання перевершили вже можливості всіх активних членів суспільства щодо обробки інформації [1, с.8].

Можна сперечатися з такою категоричною оцінкою ситуації ХХ ст., – проте, філософська ідея тісного зв’язку рівня розвитку технологій з економічними та суспільними відносинами є практично безсумнівною. Згадаймо відомі слова К. Маркса: «Ручний млин породжує суспільство з феодалами, паровий – суспільство з промисловими капіталістами» [6, s.130]. Мабуть, за такою логікою, дійсно можна стверджувати, що гуманістичне суспільство, в якому кожна людина отримує можливості для свого всебічного розвитку відповідно до класичних ідей Просвітництва, є здійсненим лише за умов технологій, що побудовані на відновлюваних джерелах енергії та на інформаційних технологіях...

В будь-якому разі, оскільки все починається з тих цілей, які ставить перед собою людина, увага має бути зосереджена саме на цілях і цінностях, а не на засобах, до яких врешті-решт відносяться як інформаційні технології, так і економіка (і які цілком здатні підмінювати собою цілі). За В. М. Глушковим, цілі «повинні формуватися таким чином, щоби забезпечити максимальний матеріальний та психологічний комфорт усіх членів суспільства» [1, с.16]. Проте, не кажучи вже про неоднозначність і історичну змінюваність розуміння «комфорту», особливо матеріального, сама постановка питання про «максимальне» його забезпечення виступає на сьогодні вже дещо сумнівною. Як демонструють дослідження прибічників гуманістичної та людиномірної економіки, зокрема А. Сена, «матеріальний добробут» не є самоцінністю та не може бути метою навіть для самої економіки, яка має сьогодні повернутися до своїх етичних коренів [7].

Більше того: альтернативою – можливо, єдиною – прагненню до матеріального комфорту (чи, точніше, до неадекватного уявлення про матеріальний комфорт) виступає ідея відмови від акценту на невпинне зростання економіки, технологій та споживання в цілому. Йдеться про концепцію «зменшення» (фр. décroissance, англ. degrowth) – зміни вектору розвитку людства, суспільства, що виявляється, за словами А. Горца, «обов’язковим для виживання» та «передбачає іншу економіку, інший стиль життя, іншу цивілізацію, інші суспільні відносини» [5, р.29]. І комп’ютерні технології, чий розвиток за останні десятиліття – до речі, всупереч прогнозам переважної більшості спеціалістів ХХ ст. – проходить саме у напрямі персоналізації та децентралізації, можуть, як це не парадоксально, сприяти затвердженню у суспільстві в цілому та в економіці зокрема екологічного та людиноцентричного підходу.

Список використаних джерел

1. Глушков В. М. Макроэкономические модели и принципы построения ОГАС. – М. : Статистика, 1975. – 160 с.

2. Глушков В. М. Мышление и кибернетика. – М. : Знание, 1966. – 36 с.

3. Ярошевский М. Г. Кибернетика – «наука» мракобесов // Литературная газета. – 5 апреля 1952 г.

4. Babbage Ch. On the Economy of Machinery and Manufactures. 4 th ed. – London : John Murray, 1846. – 408 p.

5. Gorz A. Écologica. – Paris : Galilée, 2008. – 168 p.

6. Marx K. Das Elend der Philosophie // Marx K., Engels F. Werke. – Berlin: Dietz Verlag, 1972. – Bd. 4. – S. 63–182.

7. Sen A. On Ethics and Economics. – Oxford : Blackwell Publishing, 1988. – XIII, 133 p.