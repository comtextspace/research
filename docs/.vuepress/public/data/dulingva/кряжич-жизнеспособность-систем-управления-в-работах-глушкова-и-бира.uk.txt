Життєздатність систем управління в роботах В.М. Глушкова та Ст. Біра

Кряжич О. О., Трофимчук О. М. Інститут телекомунікацій і глобального інформаційного простору НАН України.

В 70-ті роки минулого століття англійський кібернетик управління Стаффорд Бір запропонував модель життєздатної системи, яка повинна була стати основою проекту «Кіберсин». В ті ж роки в Радянському Союзі був представлений проект Загальнодержавної автоматизованої системи збору та обробки інформації (ЗДАС), ініціатором і розробником якої був Віктор Михайлович Глушков. Жоден з проектів не був реалізований повністю з різних причин, проте і до сьогодні виникають питання – який з проектів мав реальну життєздатність? Це питання є важливим з тієї причини, що не зважаючи на відсутність апробації і належного техніко-технологічного та економічного обґрунтування, в Україні неодноразово пропонувався підхід Ст. Біра для автоматизації складних систем в різних сферах господарювання та державного управління. При цьому роботам академіка В.М. Глушкова увага на державному рівні майже не приділяється.

Метою роботи є дослідження основних положень робіт В.М. Глушкова та Ст. Біра щодо розуміння життєздатності при розробці систем отримання, переробки, зберігання та передачі інформації в складних системах управління.

Чомусь вважається, що життєздатність систем управління розглядав лише Ст. Бір. Так, він представив унікальну візуалізацію свого розуміння таких систем, навів опис основних підсистем та функцій, що виконуються на кожному рівні. Система Ст. Біра будувалася за спрощеною аналогією з нервовою системою людини – є головний мозок, що відповідає за організм в цілому, та багаторівнева нервова система, що контролює організм. Тобто, вся інформація повинна була отримуватися головним мозком [1], там оброблятися, аналізуватися, та запускати відповідну процедуру реагування «нервової системи».

Здається, все просто і досконало, адже природа за мільйони років «відпрацювала» алгоритм дії нервової системи живих організмів. Проте є логічне питання: як буде діяти така система у разі виникнення критичної ситуації? Адже при виникненні реальної небезпеки будь-який живий організм уникнути її, а не намагається припинити дію небезпечних впливів.

Розглядаючи підхід Ст. Біра можна провести аналогію з пірамідою потреб Маслоу [2], що широко застосовується в менеджменті організацій (рис. 1).

Рис. 1. Порівняння підходу Ст. Біра (а) та піраміди потреб А. Маслоу (б)

Модель Ст. Біра базується на рівновазі «тривога-винагорода», а в мотиваційному менеджменті використовується подібна методика «батога та пряника». П’ять взаємодіючих підсистем життєздатної системи Ст. Біра відповідають п’ятьом рівням піраміди потреб, які є потребами людини в суспільстві. Якщо в моделі А. Маслоу враховані первинні та вторинні потреби, то в моделі Ст. Біра представлене зовнішнє середовище та внутрішні взаємодії організації, на які він накладає матрицю поведінки людини.

На відміну від Ст. Біра, В.М. Глушков використовував зовсім інший підхід, який, на наш погляд, не можна порівнювати з підходом Ст. Біра, бо ці науковці працювали зовсім в різних площинах.

Віктор Глушков зазначав, що моделювання виконується людиною і для людини [3] і представляв організацію, як об’єкт управління і, відповідно, моделювання. Саме тому В. М. Глушков, як прибічник системного підходу і математик, чітко визначає, що вирішення зазначеного питання знаходиться у площині використовуваного набору правил – чи визначаються закономірності функціонування пізнавального апарату людини (мозку) визначеним чи нескінченним числом правил [3]. Відповідно, якщо технічна кібернетична система зорієнтована на визначену систему правил, вона буде поводити себе в інформаційному плані як людина, забезпечуючи свою життєздатність, проте за умови, що здійснене точне моделювання всіх вхідних впливів.

Якщо ж застосована нескінченна система правил, що визначає функціонування мозку в інформаційному аспекті, то реальні моделі мали б колосальні відмінності від створених цією системою моделей. Проте на певному відрізку часу це дозволить отримувати моделі, близькі до реальності.

З зазначеного можна зробити наступний висновок: системний підхід примушує розглядати складну систему з позиції послідовної трансформації інформації про можливість пристосуватися до змін оточуючого середовища в процедурах циклу управління. У цьому випадку інформаційна система не повинна задовольняти вимогу власного виживання, що було винесено Ст. Біром до вимог життєздатних систем. Але життєздатна інформаційна система повинна швидко і з максимальною відповідністю адаптуватися до умов оточуючого середовища, щоб за визначеною системою правил виконувати всі функції, закладені людиною. Для цього вона повинна оточувати об’єкт моделювання, а не будуватися, як внутрішній стрижень, на якому ґрунтуються всі цілі і функції.

Література

1. Бир Ст. Мозг фирмы / Бир Ст. – М.: Либроком, 2009. – 416 с.

2. Маслоу А. Мотивация и личность. — СПб.: Питер, 2008. – 352с.

3. Глушков В.М. Кибернетика. Вопросы теории и практики. – М.: Наука, 1986. - 488 с.