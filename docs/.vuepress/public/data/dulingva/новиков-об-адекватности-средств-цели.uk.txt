Про адекватність засобів меті

Новіков Г.Б., м. Київ.

Поворот, який стався у відношенні поняття «держава» в офіційній радянській філософській традиції після смерті В. І. Леніна, носить всі риси нині модного перформативного. Акцент змістився,— був цілком свідомо, послідовно і цілеспрямовано зміщений,— з мети: творення суспільства дійсного гуманізму, на процес, на засіб і на,— по суті,— квазіціль — будівництво соціалістичної держави. Орган — держава, розпочав заміщення організму — суспільства.

Зрозуміло, спочатку самі зовнішні умови,— переважно, або ж і виключно мобілізаційний тип розвитку країни,— невблаганно диктували логіку зміцнення молодої пролетарської держави: "...виконання загальних справ, що випливають з природи всякого суспільства" [К. Маркс] багато в чому вимагали тих же практик, що і держава буржуазна. Суворої ієрархії, залізної дисципліни, граничної централізації, класової моралі, неймовірних самообмежень, незрідка: жертовності та самозречення, необхідної міри насилля, виключного ентузіазму та подвижництва, потужного апарату примусу, влади професіоналів — "державників" тощо.

Проте ж, було і щось дуже специфічне, що дало пізніше привід і всі підстави говорити про соціалістичну державу як незрівнянно, незбагненно більш прогресивну, в порівнянні зі своїм попередником: державою буржуазною.

Але досвід невблаганно свідчить: мало приватну власність на засоби виробництва абсолютної меншості персоніфікованих суб'єктів її оголосити, юридично і навіть практично зробити приватною власністю одного анонімного, десуб'єктивованого інституційованого власника — держави. Навіть соціалістичної.

Для дійсно революційної зміни суспільного буття кожного, багатьох і всіх на ділі має відбутися корінне,— якісне,— перевлаштування всіх, без найменшого вилучення, сфер життя суспільства, першою та наймогутнішою передумовою для чого, безумовно, є така концентрація. Концентрація колосального капіталу, основним завданням якого більше не є накопичення нової мертвої праці, але: створення умов для здійснення,— творення і відтворення,— цілісної людини, що і є, безперечно, те специфічне, і те суттєво головне, що відрізняє державу соціалістичну від такої ж буржуазної.

"Диктатура пролетаріату ...не є тільки насильство над експлуататорами і навіть не головним чином насильство. Економічною основою цього революційного насильства, запорукою його життєвості і успіху є те, що пролетаріат представляє і здійснює вищий тип суспільної організації праці, в порівнянні з капіталізмом. В цьому суть. В цьому джерело сили і запорука неминучої повної перемоги комунізму" [Ленін В.І., ПСС. т. 39. ст. 13].

Історія Радянської Росії і потому — СРСР і є, по суті, такою спробою здійснення вищого типу суспільної організації. Історія драматична. Показовою в цьому сенсі є доля проекту Загальнодержавної автоматизованої система збору та обробки інформації (ЗДАС), що мислився його автором та ідеологом академіком В. М. Глушковим, як адекватна завданню система подолання,— в його термінології: "другого інформаційного бар'єру". Бар'єр цей, своєю чергою, був зумовлений масштабами сучасного йому господарства,— цивільного та військового,— яке адекватно осягнути (а далі, осягнувши, адекватно організувати та поступально розвивати) по-старому і за допомогою навіть "сумарної потужності розумів усіх учасників виробництва" вже в принципі не видавалося можливим. Як результат — реальна та навіть неминуча перспектива кризи. Адже лише за умови розвитку адекватних технологій можлива адекватна ж координація та управління в суспільстві: "ситуація змінюється кожен день, а тому й планування має бути плинним (планування в русі) і здатним до маневрування ресурсами для виконання поставленої задачі забезпечення оборони країни і матеріального процвітання суспільства" [О. Птіцин, "Успіхи печерного соціалізму в СРСР"].

Наразі, довгостроковий та витратний проект ЗДАС був відхилений керівництвом СРСР, а "рятувати" радянську економіку вирішили за допомогою часткового повернення до, по суті, атавістичних капіталістичних форм стимулювання (т.з. косигінська реформа). Результат відомий. Результат повчальний. З огляду хоча б на те, що негативний результат — теж результат.

Не дивлячись навіть на те, що "реальний" соціалізм, як показала практика, мав очевидну і наростаючу,— в міру відступу, відходу від науки про дійсний гуманізм, а головне — з огляду на практичну конкретику, на умови, в яких відбувалось "соціалістичне будівництво",— тенденцію до загасання нового способу виробництва, нового способу життєбуття — факт руху мав всесвітньо-історичне значення саме в сенсі незворотності розвитку нового способу виробництва, якісно нового етапу економічного життя, нового суспільного ладу. При цьому, як нагальна постала проблема своєчасного запотребування результатів творчості, адже саме вона є способом буття суспільства дійсного гуманізму.