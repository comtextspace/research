Реалізація ідей В. М. Глушкова в системі підготовки фахівців з публічного управління

Мельниченко А. А.

Тривалий час в наукових колах тривають дискусії щодо того, хто і як повинен забезпечувати управління в державі. Відкидаючи (бо не на часі) тезу про здійснення самоуправління та самоорганізацію, тобто співпадіння суб’єкта та об’єкта управління, уточнимо постановку проблеми, сформулювавши її у вигляді питання: чи повинне управління в державі здійснюватися суто управлінцями з відповідною профільною освітою? Адже практика часто доводила зворотне, коли ефективними управлінцями в державі ставали посадовці, які не мали спеціальної управлінської освіти і, навпаки, часто фахові управлінці проявляли свою «беззубість» у вирішенні важливих проблем державного управління. Одразу ж відзначимо, що держава є складно організованою системою, а відтак, суб’єкти управлінської діяльності повинні володіти спеціальними фаховими знаннями сформованими на основі системного підходу. Проте, варто першочергово визначати те, якими компетентностями повинні володіти особи, уповноважені на виконання функцій держави.

На сьогоднішній день в Україні і світі існує велика кількість бакалаврських та магістерських програм у галузі публічного управління та адміністрування. І якщо в так званих розвинених європейських країнах і США подібні програми мають тривалі науково-педагогічні традиції, то для країн пострадянського простору багато підходів і освітніх практик є відносно новими.

Сучасні соціально-економічні та технологічні трансформації засвідчують рух до подальшої інформатизації суспільного життя проникненням технологій в усі сфери життєдіяльності соціуму. В сфері державного управління роль технологій теж невпинно зростає, а відтак – характер знань, вмінь та навичок управлінців повинен суттєво змінюватися. Сьогодні в Україні (за даними Єдиної державної електронної бази з питань освіти, станом на 21.11.2018 року) більше, ніж 70 закладів вищої освіти здійснюють підготовку магістрів та 60 закладів вищої освіти здійснюють підготовку бакалаврів за спеціальністю «Публічне управління та адміністрування». Така кількість закладів повинна досить швидко забезпечити потребу держави у кваліфікованих фахівцях з публічного управління. Проте, постає питання наскільки співвідносяться ця кількість з якістю підготовки фахівців? Йдеться про змістовну компоненту наповнення курикулумів, які повинні враховувати сучасні реалії суспільного розвою. Саме в цьому контексті варто згадати ідеї В.М. Глушкова щодо організації системи управління народним господарством. Академік Глушков глибоко розумів, що висока ефективність управління в державі є одним з ключових аспектів успішної реалізації обраної моделі розвитку суспільства. Додамо, що висока ефективність публічного управління не в останню чергу залежить від фаховості безпосередніх суб’єктів управлінської діяльності.

Модель підготовки фахівців з публічного управління та адміністр ування, яку розроблено в КПІ імені Ігоря Сікорського, на наш погляд, найкраще враховує бачення В.М.Глушковим сутності державно-управлінських процесів. Йдеться про те, що в структурі підготовки фахівців-управлінців, починаючи з бакалаврського рівня, закладені дисципліни, які формують компетентності, що уможливлюють ефективну діяльність в нових умовах інформаційного суспільства.

Так, всі здобувачі ступеня «бакалавр» з публічного управління та адміністрування в КПІ (незалежно від освітньої програми) вивчають дисципліну «Кібернетика та системний аналіз», яка передбачає ознайомлення студентів не тільки з існуючими інструментами, але й історичною складовою формування кібернетичної науки, провідником якої в Україні був В.М. Глушков. Також студентами вивчаються дисципліни «Інформаційне суспільство та суспільство знань», що формує в них компетентності до розуміння сучасного характеру суспільних процесів і систем.

Важливою дисципліною у підготовці фахівців є курс «Державні інформаційні ресурси», який дозволяє сформувати в управлінців вміння опрацьовувати з допомогою інформаційних технологій масиви систематизованої інформації, створеної державними органами, підприємствами, установами та організаціями. Наявність різноманітних відкритих державних реєстрів, розширення доступу до публічної інформації часто розглядається як ознака демократизації управління та запобіжник від корупції. Проте, часто недосконалість таких механізмів несе в собі загрози ефективному функціонуванню державного організму з огляду на впливи внутрішньополітичного або зовнішнього характеру. Саме тому, фахівці такого гатунку повинні розуміти особливості гарантування безпеки інформації та інформаційних ресурсів. З цією метою, в навчальному плані передбачено забезпечення викладання «Основ інформаційної безпеки».

Ми усвідомлюємо, що проекти Загальнодержавної Автоматизованої Системи (ЗДАС) управління країною, які запропоновані і розроблені під керівництвом В.М. Глушкова, суттєво відрізняються від сучасних інформаційних систем державного управління (електронного урядування) в силу того, що перші концентрувалися на управлінні економікою, а другі – сфокусовані на організації взаємодії органів влади між собою, взаємодії з громадянами, фінансовими установами. Разом з тим, самі ідеї піонера вітчизняної кібернетики, закладені ним в основу побудови ЗДАС, зокрема: необхідність створення єдиних мереж передачі даних, безпаперової взаємодії, формування динамічних баз даних, універсальність і уніфікація тощо, – сьогодні залишаються головними принципами ефективного функціонування систем електронного урядування. Тому дисципліна «Основи електронного урядування» передбачає ознайомлення майбутніх публічних управлінців з засадничими положеннями створення такого типу систем, сформульованими ще в 1970-х роках.

Варто згадати й про цілу низку дисциплін, викладання яких також спрямоване на формування у здобувачів вищої освіти необхідних знань і вмінь при роботі в умовах становлення інформаційного суспільств. Йдеться про курси «Моделювання та прогнозування процесів та систем», «Управління базами даних», «Інтернет-технології та ресурси» та ін. Також при вивченні дисципліни «діловодство» передбачено формування компетентностей з електронного документообігу, головні ідеї функціонування якого теж були викладені академіком Глушковим в його «Основах безпаперової інформатики» (1982).

Більше того, в межах підготовки за освітньою програмою «Електронне урядування» майбутні управлінці отримують ще додаткові фахові знання для роботи у відповідній галузі.

Варто також згадати, що в КПІ імені Ігоря Сікорського здійснюються і наукові пошуки (насамперед здобувачами ступенів PhD), пов’язані з дослідженням спадщини В.М. Глушкова, в контексті розвитку саме управлінської науки.

Таким чином, висока ефективність управління в контексті його трансформації від ієрархічної моделі до моделі мережевого врядування, передбачає забезпечення висококваліфікованими управлінськими кадрами новітнього типу, здатними діяти в умовах інформаційного суспільства.