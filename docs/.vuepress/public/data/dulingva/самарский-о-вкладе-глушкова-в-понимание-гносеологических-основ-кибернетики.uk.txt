Про внесок В. М. Глушкова у розуміння гносеологічних основ кібернетики

Самарський А. Ю., м. Київ.

Ідейні основи кібернетики почали формуватися задовго до її офіційної появи в 1948 році. Вже Ампер, який першим в науці запропонував використовувати термін «кібернетика», визначав її як науку про управління державою з кінцевою метою – забезпечити добробут громадянам. Небезпідставно вважається, що російський вчений-економіст А.А. Богданов у своїй книзі «Тектологія: Всезагальна організаційна наука» передбачив кібернетику Н. Вінера та загальну теорію систем Берталанфі, особливо в тих аспектах, які стосуються моделювання суспільства.

Спробуємо детальніше розглянути гносеологічну базу, на яку опирався Богданов. Він був представником популярної у ті часи філософії позитивізму з типово механістичними поглядами на суспільство, яке розглядалося як «динамічна рівноважна система», де нерівноважність – кризовий прояв. Відповідно, науковий підхід, на його думку, полягав в підтримці рівноваги суспільства як системи.

Недоліки механістичного підходу до моделювання суспільства бачив Н. Вінер та пропонував розглядати його як певну «динамічну» систему, тобто систему, що розвивається, за аналогією з живим організмом або мурашником. Проте така «динамічність» у Вінера все одно продовжує носити формально-логічний, тобто механістичний характер. З точки зору гносеології він розглядає суспільство як механічну суму чинників, яку можна формалізувати й перекласти на машинну мову – мову математики (динамічність тут виражається в тому, що ця сума постійно змінюється).

Насправді складність моделювання суспільних процесів полягає в тому, що суспільство – це не система, і, навіть, не організм. Системний принцип походить з механіки та добре моделює механічну форму руху, а, наприклад, в біологічній формі руху він вже не може застосовуватись адекватно. Навряд чи організм може існувати як система (тобто сума) органів, організм – це органічне ціле. Соціальна форма руху ще складніша за біологічну, і суспільство не можна розглядати навіть як організм – це цілісність ще вищого порядку. Що стосується найбільш життєздатної моделі сучасного – капіталістичного суспільства, вона описана в книзі К. Маркса «Капітал». В цій роботі Маркс застосовує діалектичний метод, який вперше був розроблений німецьким філософом Гегелем і в науці отримав назву «метод сходження від абстрактного до конкретного». На жаль, цей метод, через складності його формалізації, математизації майже не використовується науковцями, проте це не означає, що він в принципі не може бути використаний кібернетикою.

Відомо, що Віктор Михайлович в молодості читав книги Гегеля, і можна припустити, що він був знайомим з гегелівським методом. Спробуємо розглянути, чи використовував, і наскільки, цей метод у своїй творчості В.М. Глушков.

Складність моделювання соціальних процесів Глушков бачив у тому, що вони динамічні. В роботі «Гносеологічна природа інформаційного моделювання» [1] він показував неспроможність підходів, що існували на його час, для опису розвитку (процесів, де відбувається поява нового, непередбаченість) не тільки статичних моделей, а й динамічних. Необхідна не просто динамічна модель, а й «правила перетворення», за якими змінюється ця модель внаслідок зміни зовнішніх умов. Спочатку В.М. Глушков, згідно з поширеною серед науковців ідеєю моделювання людського мислення, пропонував змоделювати нейрофізіологічні процеси в мозку, а мову програмування створити за аналогією з людською мовою. Проте, загалом, цей шлях для кібернетики виявився хибним, що В.М. Глушков відзначив уже на початку 70-х років. Не дивлячись на суттєві досягнення у створенні нейронних мереж, Big Data, інформаційних технологій взагалі, змоделювати людське мислення в цілому і людський мозок зокрема наука не змогла, і, напевно, не зможе, через те, що тут нгеправильно уявляється людське мислення, особливо те, що мислить буцім-то мозок людини.

Насправді такого універсального підходу для моделювання всього (механічна система, організм, суспільство), а, відповідно, прогнозування та управління ними, не існує. Як згадувалося вище, для кожного рівня організації матерії існують свої підходи у пізнанні, тому так само мають існувати свої підходи в моделюванні та втіленні цих моделей. Особливо, для соціальної форми руху матерії.

Можна було йти шляхом моделювання людського мислення, але за умови правильного розуміння мислення, розвинутого у відповідних науках (буденне уявлення про те, що мислить мозок, було некритично взяте з фізіології – майже, як давнє уявлення про мозок як годинниковий механізм). Ще К. Маркс писав, що «історія промисловості та предметне буття промисловості є розкритою книгою людських сутнісних сил, що чуттєво постала перед нами як людська психологія» [3]. Матеріалістична філософія досліджує людське мислення через дослідження умов його виникнення та розвитку внаслідок перетворення людиною природи і підлаштування її під себе за допомогою знарядь праці. Мислення кожної історичної епохи залежить, в цілому, від способу виробництва та його зміни, і вже в створеному на основі цього культурному середовищі кожен окремий індивід формує своє мислення. Відповідно, якщо спробувати змоделювати мислення як процес перетворення людиною природи, який в індустріальну добу має форму промисловості, можна досягти певних результатів.

Власне, В.М. Глушков саме цим і займався в проєкті ЗДАС. Сфера матеріального виробництва добре піддається математичному моделюванню і автоматизації. Ідея Глушкова полягала в тому, що «при автоматизації проєктування скільки-небудь складних об'єктів найперспективнішою в даний час є людино-машинна система». Саме це поєднання може дозволити подолати недоліки формальної логіки машин: «абстрактне мислення має підкріплюватися двостороннім зв'язком з практикою, і цей процес за своєю суттю безперервний» [2, c. 60]. Тут майже стираються відмінності об’єкта і його моделі, а прогноз перетворюється на план.

Величезною перевагою В.М. Глушкова, на відміну від його західних колег, було те, що він жив і працював в умовах соціалізму, де була відсутня приватна власність на основні засоби виробництва і ринкова конкуренція між виробниками. Це значно розширювало можливості кібернетики, в тому числі в гносеологічному плані. Наприклад, зворотний зв'язок людина-машина тут може діяти не через ринок, а безпосередньо в процесі виробництва, оскільки відсутня комерційна таємниця, і економічна інформація може автоматично поступати в обробку в режимі реального часу. Принципова можливість створення і застосування ЗДАС, побудованої на основі діалектичного методу і економічної моделі розвинутого товарного виробництва в «Капіталі» Маркса, дозволила б підняти виробничі відносини до нового рівня їх організації. Саме в такому процесі моделювання збігається з планом і з його реалізацією, тобто з процесом, узятим з його результатом.

Як висновок, можна констатувати що В.М. Глушков ніде не згадував про свідоме використання методу сходження від абстрактного до конкретного в кібернетиці, але, слідуючи логіці суспільного розвитку і принципу людиноцентричності в розвитку техніки, він деякою мірою самотужки дійшов до основних висновків, які може дати цей метод. Тому надалі вкрай важливо освітлювати та розвивати ці гносеологічні ідеї в кібернетиці.

Список використаних джерел

1. Глушков В.М Гносеологическая природа информационного моделирования // Вопр. философии. - No 10. - С. 3-18.

2. Глушков В.М. Кибернетика. Вопросы теории и практики. – М.:Наука. - 1986. 488 с.

3. Маркс К., Энгельс Ф. Соч. Т. 42. С. 123.