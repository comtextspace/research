Огляд монографії «філософські погляди В. М. Глушкова»

Самарський А. Ю., м. Київ.

До 100-річчя з Дня народження академіка В.М. Глушкова викладачами кафедри філософії КПІ ім. Ігоря Сікорського була підготовлена монографія «Філософські погляди В.М. Глушкова», що досліджує його філософські погляди. Це - чи не перша спроба критично розглянути філософські погляди Глушкова через вивчення його теоретичних праць, біографічних матеріалів та літератури про його ідейну спадщину.

В його науковому доробку налічується 19 статей на філософські теми в престижних радянських та європейських виданнях. Далеко не кожний з професійних філософів того часу міг похвалитись подібним списком публікацій. Так само не кожен фахівець з філософії читав складні для розуміння книги Гегеля «Філософія природи» та «Лекції з історії філософії», які Глушков прочитав, коли вчився у дев’ятому класі школи. А перша прочитана ним філософська книга «Матеріалізм та емпіріокритицизм» залишалась настільною книгою впродовж усього життя. Тому Віктор Михайлович, очевидно, не притримувався поширеної думки, що філософія, якщо і потрібна вченому, то в основному «для загального розвитку». Його колеги та учні згадували, що він надавав філософії велике значення, і вважав, що вона необхідна для розвитку кібернетики та вирішення її головних задач.

Філософські погляди Глушкова еволюціонували протягом його життя. Варто зауважити, що він вважав за потрібне постійно вчитися і не соромився визнавати, що чогось не знає, і тому завжди був відкритим для діалогу. Спочатку разом з більшістю радянських вчених він поділяв позитивістські гносеологічні уявлення. Напевне, це не стільки недолік вчених, адже стихійно у них формується саме позитивістське мислення, скільки це було загальною проблемою радянської філософії. Адже замість того, щоб вказувати вченим на їх очевидні філософські помилки і омани, філософи займались «узагальненням досвіду науки», що було тим самим позитивізмом. Власне, були філософи з чіткою діалектико-матеріалістичною позицією (якої прагнув притримуватись В.М. Глушков), проте вони в силу різних причин йому не вдалося налагодити з ними плідну співпрацю.

Одною з таких філософських оман був погляд на мислення як на функцію головного мозку, який був розповсюджений в перші десятиріччя розвитку кібернетики. Відповідно до цього, В.М. Глушков вважав за можливе змоделювати людське мислення і створити розумну машину. До речі, хоч сама кібернетика згодом відмовилась від цієї ідеї, і наука в цілому відходить від такого уявлення, багато науковців продовжує ототожнювати людський розум виключно з діяльністю мозку.

В контексті висвітлення філософських поглядів Глушкова важливою задачею виявилось показати роль гносеології в кібернетиці. Сам Віктор Михайлович надавав їй надзвичайно важливого значення, і звертався він саме до діалектичної традиції в гносеології. Можливо, цьому сприяло його знайомство з книгами Г.В.Ф Гегеля в юності. Напевно, це, а також логіка вирішення практичних питань кібернетики, зокрема в розрізі проекту ЗДАС, допомогло йому сформувати майже бездоганні з точки зору філософії теоретичні принципи кібернетики.

Автори книги розглядають філософські погляди В.М. Глушкова на ідейному фоні епохи, адже саме це дозволяє оцінити значущість ідей піонера кібернетики. Варто нагадати, що ідейно та епоха була дуже насиченою, і далеко не усі ідеї були прогресивними. Попри офіційну однопартійність, ідейна боротьба була дуже жорсткою, і Віктор Михайлович виявися у центрі цієї боротьби. Ситуацію погіршувало те, що навіть не усі ідейні друзі Глушкова вміли відділити прогресивні ідеї від ретроградних. Наприклад, жодний з філософів-діалектиків не змогли побачити першорядну важливість ідеї ЗДАС і сприяти її філософському зміцненню (що Глушкову-нефілософу довелося робити самотужки).

В книзі Віктор Михайлович розглядається як «практичний матеріаліст», і з точки зору філософії така характеристика дуже важлива. Адже ще з часів Маркса відомо, що філософам набагато важливіше сприяти «зміненню світу», аніж «його поясненню». Ставлячи на меті реалізацію ЗДАС, Глушков діяв цілком діалектично: і як організатор, і як управлінець. Його управлінські принципи з точки зору філософії є особливо цікавими. Вони виявились такими практичними, оскільки були глибоко теоретичними та відточеними передусім з гносеологічної точки зору.

Однією з найважливіших філософських здібностей Глушкова було вміння мислити цілісно. На цьому в книзі зосереджується особлива увага. Саме на принципі цілісності ґрунтувалась його ідея ЗДАС, і саме керуючись ним можлива її реалізація. Чого, на жаль, не можуть зрозуміти і сьогодні деякі авторитетні історики та оглядачі інформаційних технологій, і що вкрай важливо для майбутнього.