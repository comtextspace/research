«Діалог культур» у монолозі капіталу та ідеї В. М. Глушкова

Гавва О. В., м. Київ.

В праці «Культура і освіта (роздуми у семи тезах)» філософ В. Біблер писав: «...в умовах комп‘ютерного перевороту різко й радикально змінюється домінанта спілкування людей. Навіть у сфері безпосереднього виробництва. Це спілкування дедалі більше набуває ―всезагально- індивідуального характеру‖ <...>. Маю на увазі таке: замість величезних колективів спільної праці (завод, фабрика...) силовим полем людського спілкування стає домашнє усамітнення – за комп‘ютером, за інформаційно-розпорядчим пультом. Саме тут здійснюється обмін думками і діяльністю з людьми, які просторово віддалені; спілкування через континенти, а головне – через віки, на порубіжжі культур, тобто в опануванні всезагальної праці за схемою ―N (те, що зроблене та осягнене всім людством) + 1 (те, що осягнув, винайшов тільки й виключно Я - цей індивід)». [7, с. 171].

Та не так сталося, як гадалося у 1990-х. Показовим із цього боку є хоча би термін «omniviolence» (буквально - «всенасильство»), якого нещодавно вжив політолог Д. Додні; цим терміном він позначив майже неминучий вихід злочинів і тероризму на якісно новий, тотальний рівень саме завдяки розвитку технологій – і не лише Інтернет-, а й «синтетичної біології, нанотехнологій і передових АІ-систем». [5]. Популярний філософ Н. Бостром протиставляє «omniviolence» таку ж всеосяжну систему спостереження за всім і за всіма, – «high-tech Panopticon», – і його ідея якось не додає оптимізму і почуття свободи вже хоча би тому, що тероризм є сьогодні явищем дуже поширеним, а от Panopticon наразі існує лише «в мріях» (хотілося б сказати - у страшному сні) [1]. Втім, така система навряд чи уберегла би від вказаних загроз: скажімо, протестувальники у Гонконзі (якою би не була сутність цих протестів) вже навчилися більш-менш вдало обходити найпередовішу систему розпізнавання облич.
Cвітлі очікування від новітніх технологій взагалі та від Інтернету зокрема не справдилися, про що йшлося в статті із гучною назвою «25 років передбачень від журналу ―Wired‖: чому майбутнє ніяк не настає» [3]. Втім, дещо подібне вже говорив Д. С. Мілль 170 років тому: «Сумнівно, щоб усі зроблені до сих пір механічні винаходи полегшили працю хоча б однієї людської істоти» (ясна річ, тут радше йдеться про механізм машини капіталу – та, за влучним зауваженням К.Маркса, не йдеться про «знаних нероб»: людських істот, що живуть за рахунок чужої праці) [8, с. 377].

Цікавими є і дані щодо реального «діалогу культур», який відбувається в Інтернеті «на мікрорівні». Питання безпеки особистих даних в Інтернеті стало одним із головних трендів спілкування в мережі: за останні три роки «частка зашифрованого трафіку зросла з 53 до 87%» [6]. Як пише далі The Bell, посилаючись на звіт інтернет-аналітика Мері Мікер, наразі «55% користувачів живуть у країні, де частина контенту блокується. 47% – де уряд посилив нагляд через мережу. Стільки ж стикаються з блокуванням соціальних медіа і месенджерів. У 42% інтернетчиків уряд часто відключає інтернет і мобільні мережі з політичних причин»; «мережа розпадається на країнові підмережі, в кожній з яких є власне регулювання». При цьому, «фейки, мова ворожнечі, негативне новиннєве тло, екстремісти, пропаганда» складають нагальну проблему комунікації в інтернеті, на вирішення якої витрачається купа ресурсів. Характерно, що «63% дорослих жителів США намагаються обмежити себе» від «інформаційного перевантаження», що теж не грає на користь формули «N+1»: інформаційне середовище в мережі просто не годиться для людського життя. Через це, судження тієї ж Мері Мікер про те, що «головна позитивна риса соціальних медіа – можливість виразити себе» виглядає принаймні кумедно.

Варте уваги й те, що, як вказує С.Е. Оутс, дедалі більше людей мігрують із великих інтернет-платформ до безпечніших малих онлайн- ком`юніті [4], хоча поруч з`являються матеріали про те, як не лише приватна переписка, а взагалі будь-яка діяльність, що відбувається на пристрої із мессенджером, повністю відстежується [2]. Це при тому, що, згідно зі звітом Мері Мікер, особисті дані споживачів будуть лише дорожчати через їхній запит на приватність.

Взагалі «домашнє усамітнення» за комп'ютером як «силове поле людського спілкування» звучить гірко для всякого, хто сьогодні гне спину на аутсорсі, входячи в «величезні колективи спільної праці», які давно розбили стіни фабрики чи заводу, щоб увійти чи не в кожен дім. Автоматизація не вирішує проблему закріпачення людини, зведення її до придатку машини навіть у «творчих» спеціальностях: як пише «Эконс», «...в текстильній промисловості автоматизація призвела до появи таких трудомістких завдань, як комп'ютерний дизайн, нові методи досліджень ринку, різноманітні спеціалізації з управління попитом на продукцію і т.д. <...> Трудомісткі завдання з часом починають вимагати автоматизації робочих процесів, яка зробить їх більш продуктивними, – і так по колу» [10]. Капітал повсякчас і дробить, і об`єднує людей та їхню працю, творячи «фрагментарного глобального індивіда», і втеча людей у менші, «неглобальні» ком‘юніті може бути синдромом віднайдення втраченої цілісності.

Через це деякі ідеї, викладені В.М. Глушковим у книжці «Бразды управления» (виданої задовго до цитованої праці В.Біблера), звучать так, ніби вони написані сьогодні. Наприклад, коли Глушкова попросили прокоментувати те, що на Заході вже тоді – у 1974 році! – всерйоз бояться електронного «Старшого брата», Глушков відповів так: «У світі, де все продається і купується, інформація ―банків даних‖, на жаль, <...> може стати предметом купівлі-продажу. Але при чому тут техніка? Справа не в конструкції механізмів, а в громадській механіці, не в технічних пристроях, а в соціальному устрої» [9, с. 106]. Вся загадка такого соціального устрою, за якого не буде підстав боятися «Старшого брата», зі слів Глушкова, полягає в тому, що там суспільні «цілі формуються в основному за межами власне економіки, а вона сама – є перш за все засобом для досягнення поставлених цілей» [9, с. 114]. Іншими словами – це такий устрій, коли розвитком суспільства керує не виробництво додаткової вартості, а продукування людини.
Для цього не є потрібною вся та особиста інформація, яку вишпиговують для сучасних «баз даних»: «Для планування абсолютно несуттєво, що думає або хоче ця людина, кожен із нас окремо. Важливим є лише загальний склад, сила, черговість побажань у цілому або в різних більш-менш великих групах, прошарках, категоріях населення. Тому управління цілком задовольняє анонімна, неперсоніфікована інформація, сигнали ―без зворотної адреси‖» [9, с.110]. Хтось міг би сказати, що нам знову дають приклад радянської «уравниловки». Глушков був іншої думки: на с. 107-109 можна прочитати, що саме зосередженість виробництва на потрібній, а не на всякій інформації дає індивіду ту творчу свободу, за якої він не турбується, що його приватне життя потрапить у публічний простір. Треба підсумувати, що справжні творчі можливості людей тоді розкрилися би без загрози для самих людей, і будь-які дрібні ком‘юніті, «низові ініціативи», «громади» та все інше, на що сьогодні роблять ставку, тільки почали би своє дійсне життя і справжній, не обтяжений упередженнями діалог, адже тут виключалася б капіталістична конкуренція як головне «силове поле», де відбуваються глобалізація і фрагментація в суспільстві – за національними, релігійними, расовими, політичними чи іншими ознаками. Тобто питання, знову ж-таки, полягає у «потребах» певного способу суспільного виробництва, яке й робить потрібною ту чи іншу інформацію.

У Глушкова є ще багато міркувань щодо того, яким може бути діалог із управління суспільними процесами, які ще мають знайти свого читача та діяча.

Список використаних джерел

1. Bostrom N. The Vulnerable World Hypothesis [Електронний ресурс] / Nick Bostrom // nickbostrom.com. – 2018. – URL: https://nickbostrom.com/papers/vulnerable.pdf.]

2. Bram B. WeChat Is Watching [Електронний ресурс] / Barclay Bram // Nautilus. – 2019. – URL: http://nautil.us/issue/73/play/wechat-is-watching.

3. Karpf D. 25 Years of WIRED Predictions: Why the Future Never Arrives [Електронний ресурс] / David Karpf // Wired. – 2019. – URL: https://www.wired.com/story/wired25-david-karpf-issues-tech-predictions/

4. Oates S.A. What Will the Internet Look Like in 2030? [Електронний ресурс] / Sarah Ann Oates // Gizmodo. – 2019. – URL: https://gizmodo.com/what-will-the-internet- look-like-in-2030-1837984973.

5. Torres P. Omniviolence Is Coming and the World Isn‘t Ready [Електронний ресурс] / Phil Torres // Nautilus. – 2019. – URL: http://nautil.us/blog/omniviolence-is- coming-and-the-world-isnt-ready].

6. Амзин А. Интернет по Мэри Микер: разбор главных онлайн-трендов 2019 года [Електронний ресурс] / Александр Амзин // The Bell. – 2019. – URL: https://thebell.io/internet-po-meri-miker-razbor-glavnyh-onlajn-trendov-2019-goda/.

7. Біблер В. Культура. Діалог культур. - К.: ДУХ І ЛІТЕРА, 2018. - 368 с. - с. 171.

8. Маркс К. Капитал. Критика политической экономии / Карл Маркс. – Ленинград: Государственное издательство политической литературы, 1949. – 794 с.

9. Моев В. А. Бразды управления. Беседы с акад. В. М. Глушковым. М., Политиздат, 1974. – 174 с.

10. Рябова И., Кувшинова О. «Переавтоматизация» производства [Електронний ресурс] / Ирина Рябова, Ольга Кувшинова // Эконс. – 2019. – URL: https://econs.online/articles/ekonomika/pereavtomatizatsiya-proizvodstva/.