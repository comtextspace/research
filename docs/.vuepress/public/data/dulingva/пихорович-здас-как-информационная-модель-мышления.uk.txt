ЗДАС як інформаційна модель мислення

Піхорович В.Д., м. Київ.

Можливості математичного моделювання предметів, процесів і явищ, якщо брати абстрактно теоретично, безмежні. Практично безмежними є і сучасні можливості втілення цих моделей у програмах і реалізації цих програм на комп’ютерах. Але ці безмежні властивості упираються у дуже просте питання — а що власне треба моделювати, що програмувати і що втілювати?

На зорі кібернетики абсолютній більшості її фундаторів здавалося, що моделювати і відтворювати потім у машині треба ті процеси, які відбуваються у людському мозку. Так думали тому, що мало хто тоді сумнівався, що мислить мозок, і, відповідно, що суть процесів мислення зводиться до тих процесів, які відбуваються всередині цього органу.

Досить швидко стало ясно, що моделювання мислення не може йти по шляху копіювання мозку і його роботи, але від самої ідеї моделювання функцій мозку не відмовилися.

У статті В.М. Глушкова “Гносеологічні проблеми інформаційного моделювання” можна прочитати таке:

“Не слід, звісно, думати, що будова сучасних електронних цифрових машин копіює будову людського мозку. Зовсім навпаки, в їхній будові дуже мало спільного з мозком. Проте, з погляду можливостей інформаційного моделювання ці машини не тільки не поступаються мозку людини, а й значно перевищують за низкою показників (передусім за швидкістю роботи)”[1].

При цьому під інформаційним моделюванням В.М. Глушков мав на увазі наступне:

“Зрозуміло, що моделювання будь-якого об'єкта у такому сенсі є нічим іншим, як фіксацією того чи іншого рівня пізнання цього об'єкта, що дозволяє описувати як його будову, а й передбачати (з тим чи іншим ступенем наближення) його поведінку. На відміну від звичайного фізичного моделювання, подібне моделювання природно називати інформаційним, підкреслюючи тим самим, що йдеться про інформацію про цей об'єкт, наявну в нашому розпорядженні”[1].

Здається, все переконливо, тільки ж питання про те, що моделювати, тобто поведінку якого саме предмета описувати у “інформаційній моделі”, коли нас цікавить модель мислення, ніяк таким способом не вирішується.

І все ж, наша гіпотеза полягає в тому, що Віктор Михайлович Глушков впритул наблизився до вирішення цієї проблеми.

І пов’язане це вирішення саме з вдалим вибором об’єкта, який треба моделювати для того, щоб отримати ту інформаційну модель, яка розкриває не просто ті чи інші випадкові властивості людського мислення, а його суть. Таким об’єктом не може бути окремий людський мозок. Про те, що мислення не народжується у мозку, а входить в нього іззовні, філософії було відомо чи не з часу її зародження. Уже Платон стверджує, що душа людини безсмертна. Так в діалозі “Менон” він вкладає в уста Сократа таку думку:

“...душа людини безсмертна, і, хоча вона то перестає жити [на землі] - це і називають смертю, - то відроджується, але ніколи не гине”.

Та й у матеріаліста Локка душа від природи “чиста дошка”.

Отже, якщо нас цікавить, звідки береться мислення, а не просто, як воно функціонує на рівні окремого індивіда, то моделювати треба точно не окремий людський мозок. Тим більше, що ніякого “мозку взагалі” не буває. Мозок як орган мислення завжди є продуктом певної культури, а не просто сукупністю нейронів. Мозок — це “залізо”, абсолютно мертве без “програмного забезпечення”. А от “програми” пишуться зовсім не мозком. Так само як програми для комп’ютера пише не сам комп’ютер, а люди. І те, що вони пишуть їх за допомогою комп’ютера, нічого принципово не змінює. Навіть тоді, коли частину людської роботи з програмування починає виконувати сам комп’ютер.

Тобто, якщо нам треба створити модель мислення, то фактично ми маємо моделювати ту культуру, під впливом якої формується мислення, характерне для тієї чи іншої епохи. При цьому треба зауважити, що так само, як не буває “мозку взагалі”, так немає у “культури взагалі”. Та й “мислення взагалі” також не буває. Мислення, характерне для культури епохи неоліту, має спільного з мисленням епохи машинного виробництва не більше, ніж неолітичні знаряддя праці мають спільного із сучасними машинами.

Відповідно, у моделі мислення треба відтворювати не якусь “логіку взагалі” — а логіку того способу виробництва, на основі якої формується даний тип культури, а значить, і характерний для даного ступеню розвитку культури тип мислення.

З цієї точки зору, і мозок кожного окремого індивіда (мається на увазі не сукупність нейронів, а реальний мислячий мозок) є не що інше як вкрай спрощена, тобто однобічна, деформована в процесі розподілу праці інформаційна модель людської культури. Саме за рахунок того, що окремий мозок сучасного індивіда зазвичай засвоює із всього багатства людської культури тільки окремі, вкрай спрощені функції мислення, його роботу не так уже й важко змоделювати. Але це буде зовсім не модель мислення, а модель його окремих, дуже простих, машиноподібних, тобто таких, які вже дозріли до втілення в машині, функцій. Цей процес повністю аналогічний втіленню в перших верстатах тих найпростіших операцій, на які в мануфактурний період з розвитком розподілу праці була розділена праця ремісників, кожний з який до цього був майстром на рівні художника. Так і в сучасних найдосконаліших машинах може бути реалізоване зовсім не мислення “художника”, а тільки мислення інтелектуального “чорнороба”. І може бути воно реалізоване тільки тому, що воно уже не мислення насправді, а тільки доведена до автоматизму функція. Що ж стосується не просто “живих автоматів”, а мислячих людей, то для того, щоб відтворити їх мислення, потрібно моделювати зовсім інший об’єкт.

У статті А.С. Арсеньєва, Е.В. Ільєнкова і В.В. Давидова «Машина і людина, кібернетика і філософія» є така думка:

“В одній зі своїх статей академік Колмогоров сказав: «У жартівливій формі: можливо, що автомат, здатний писати вірші на рівні великих поетів, не можна побудувати простіше, ніж промоделювавши весь розвиток культурного життя суспільства, в якому поети реально розвиваються». Ми думаємо, що це потрібно стверджувати не в жартівливій формі, а в найсерйознішій, і не лише про поетів, а й про математиків, і про людей, зайнятих плануванням народного господарства, і про будь-яку людину, якщо вона справді мислячий індивід”.

Так от, В.М. Глушков, запропонувавши ідею ЗДАС, в дуже і дуже серйозній формі впритул підійшов до вирішення цієї проблеми.

Зауважте, що ідею ЗДАС він розглядав саме з точки зору “всього розвитку культурного життя суспільства” — тобто як спосіб подолання “другого інформаційного бар’єру”, який виник у зв’язку з тим, що спосіб управління економічним життям суспільства за допомогою товарного виробництва з одного боку і бюрократичної ієрархії — з іншого повністю вичерпав себе, оскільки ніякий, найгеніальніший мозок уже не в силі охопити економічне життя сучасного суспільства як одне єдине ціле. Навіть на рівні окремої країни. А сучасне економічне життя, як і зумовлене даною економічною системою культурне життя в цілому, давно носить глобальний характер.

Зрозуміло, що “інформаційна модель”, яка мала лежати в основі ЗДАС, могла бути тільки вкрай абстрактною. Але, по-перше, будь-яка модель завжди є абстрактною. Інакше вона не була б моделлю. І по-друге, в основу цієї моделі В.М. Глушковим була покладена головна здатність людського мислення — здатність до сходження від абстрактного до конкретного. Вона мала забезпечуватися тим, що ця модель була не просто відображенням економічного і культурного життя суспільства, а і в першу чергу інструментом його планування, яке мало здійснюватися у діалоговому режимі (ДИСПЛАН).

А саме у такому діалозі між людиною і її сутнісними силами, тобто тими засобами виробництва, за допомогою яких вона і створює культуру, завжди створювалося, відтворювалося і розвивалося людське мислення.

Ідея В.М. Глушкова полягала в тому, щоб перетворити цей процес із стихійного, яким він був досі, у розумно організований.

У цьому сенсі ідея ЗДАС не просто залишається актуальною, а з кожним кроком розвитку продуктивних сил суспільства стає все актуальнішою.

Список використаних джерел

1.Гносеологічна природа інформаційного моделювання. http://sokrat.online/pages-view-123.html