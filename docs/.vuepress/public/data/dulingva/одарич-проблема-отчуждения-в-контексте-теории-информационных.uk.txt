Проблема відчуження в контексті теорії інформаційних бар’єрів В. М. Глушкова

Одарич C. В. м. Київ.

Важливість поняття відчуження є безсумнівною для європейської інтелектуальної традиції. Розробка його починається в соціальній філософії Нового часу у працях Т. Гоббса, Ж.-Ж. Руссо, Дж. Локка, де вона розуміється як важлива характеристика суспільства, всі без виключення функції якого стають предметом часткової практики окремих інститутів і соціальних агентів, їхнім професійним заняттям, що призводить до приватизації цих функції ними, а кожну людину ставить в позицію залежності і підпорядкованості, опосередковану логікою закону та бюрократичною процесуальністю. Необхідність виникнення відчуження диктується ускладненням соціального устрою. Від людини вимагається коритися владі, приймати такий чужий стан речей як даність, а власну волю коригувати у відповідності до чинного нормативного порядку. Філософсько- ідеалістичне оформлення категорія відчуження здобуває в працях Г. В. Ф. Гегеля, який вбачає у відчуженні історичну необхідність, засадничу умову для становлення свідомості індивіда, а саме відчуження трактує як зовнішню реалізацію Абсолютного Духу.

Матеріалістичну критику проблема відчуження отримує в теоретизуваннях К. Маркса, для творчості якого вона стає однією з центральних. Простими словами, відчуження – це історія про втрату людиною сенсу буття в ході праці, що прямо залежить від поглиблення її суспільного розподілу. Відчуження прямо залежить від зростання диференціації соціальних практик, від поглиблення матеріальної нерівності і доступу до благ, від розщеплення і галуження соціальної свідомості, її індивідуалізації, викликаної зростанням професіоналізації та викликаних нею деформацій. К. Маркс виділяв чотири види відчуження: від процесу праці, від продукту праці, від людської сутності і відчуження людей один від одного. Види відчуження є одночасно і сутнісними, і історичними, тобто, одночасно і видами, і етапами, а тому їх сутнісне подолання можливе в послідовно зворотньому до історичного виникнення напрямку. Згідно марксистської ідеології, подолати відчуження і повернути людині її людську сутність можливо в результаті соціальної революції, знищивши антагоністичний соціально-класовий порядок і реалізувавши радикальну демократію.

Отже, отримавши народження у філософії, згодом концепт відчуження міцно увійшов до понятійних апаратів багатьох наук, а особливо – соціогуманітарного циклу. Спробуємо розглянути проблему відчуження крізь оптику теорії інформаційних бар’єрів В. М. Глушкова. Згідно цієї теорії, історичний розвиток людства проходить через два важливих етапи. На першому етапі виникає писемність, що уможливлює створення ієрархічних систем соціального управління, що в свою чергу дозволяє перейти від доісторичного примітивного родоплемінного (неантагоністичного) соціального устрою до цивілізації (в різних варіаціях антагоністичних суспільств), подолати перший інформаційний бар’єр. Другий інформаційний бар’єр – це неможливість подальшого управління високотехнологічною цивілізацією та глобальним суспільством без автоматизації інформаційної роботи. Подолати його можна завдяки принципово іншій інформатиці – цифровій, «непаперовій», користуючись терміном В. М. Глушкова.
Теорія інформаційних бар’єрів дозволяє поглянути на історичний розвиток людства під принципово іншим кутом, ніж це було до її виникнення. Так, з’являється можливість для радикальної ревізії історичної науки. Наприклад, історична формація перестає в такому випадку бути детермінованою способом виробництва, який з детермінанти перетворюється на змінну, залежну від матеріальних умов здійснення комунікації, системного управління в соціальній системі суспільства. А отже і весь розвиток людства від примітивних неантагоністичних укладів через складні антагоністичні до непримітивних неантагоністичних уможливлюється завдяки не зміні формації, але через зміну матеріальної бази інформатики, оскільки самі формації і є результатом функціонування інформатики, результатом матеріальних умов здійснення комунікації.

Так само і з відчуженням: розвиток засобів комунікації вже сьогодні дозволяє говорити про розмивання меж відчуження людей один від одного в масштабах і способах, що були неможливими за умов виключно «паперової інформатики». Нові комунікації другого цифрового бар’єру дозволяють радикалізувати проблему прямої демократії, дебюрократизації (деієрархізації в старому розумінні) всіх сфер суспільного виробництва, всіх без виключення матеріальних і нематеріальних практик, проблему співвідношення індивідуальних та колективних інтересів, що призведе до подолання всіх без виключення видів відчуження, аж до відчуження від процесу праці. Зрештою, йдеться навіть про подолання праці як соціального відношення через зняття товарного виробництва саме завдяки уможливленому вже сьогодні (завдяки цифровим комунікаціям, «непаперовій інформатиці» після другого інформаційного бар’єру) формуванню консолідованого попиту в довільному масштабуванні і його вдоволенню, а не ідеологічному вирулюванню між вільним ринком і планомірним регулюванням в традиційному політичному та економічному розуміннях.

Теорія інформаційних бар’єрів В. М. Глушкова як приклад кібернетичного підходу до історичного аналізу еволюції і розвитку соціальних систем вимагає найприскіпливішого дослідження науковцями для вироблення позитивного порядку денного. Однак, за словами Н. Лумана, «староєвропейська семантика», до якої в тому числі входить і марксизм (принаймні, як ідеологія, програма і платформа), тут є безсилою, а отже – потрібен новий, відповідний часові і рівневі розвитку теоретичний інструментарій для програми соціальних змін, який би ґрунтувався на методологічних засновках кібернетики і суміжних дисциплін. Переконаний, що саме і лише тоді вдасться досягти недосяжної поки що мети гуманістичного нерепресивного управління суспільством, що спиратиметься на науки про суспільство.