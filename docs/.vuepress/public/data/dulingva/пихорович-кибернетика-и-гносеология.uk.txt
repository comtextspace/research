Кібернетика і гносеологія

Піхорович В. Д.

В.М. Глушков не один раз звертався до питань гносеології. Це слово кілька раз звучало в навіть у назвах його робіт. Наприклад, у No 10 журналу «Вопросы философии» за 1963 рік він опублікував статтю під назвою «Гносеологическая природа информационного моделирования». В наступному році вона з’явилася у німецькому перекладі у Gessellscbafts-Wissenschaft Beitrage. - 1964. N 3. - P. 10-315. У 1965 році у Києві виходить брошура “Гносеологические основы математизации науки”, яка теж перекладається німецькою мовою. У 1969 році стаття “Гносеологiчнi основи математизацiї науки” друкується у журналі “Фiлософська думка”. 1969, No 1. С. 28-38. Причому розумів В.М. Глушков гносеологію на найкращому тодішньому світовому рівні. Мало того, саме на його розуміння гносеології орієнтувалися багато тодішніх радянських філософів, чому йому, власне, і пропонували друкуватися з цих питань у найсолідніших філософських виданнях того часу. Проблема в тому, що тодішній світовий рівень розуміння гносеології був абсолютно незадовільний. Зараз він, правда, ще гірший — адже тоді гносеологічні питання, хоч і вкрай неграмотно, якщо брати з точки зору філософської класики, але пробували ставити і хоча б якось вирішувати, а зараз зникло саме поняття гносеології. Тобто з гносеологією сталося те ж саме, що і з кібернетикою — про них просто перестали згадувати.

Хтось скаже, що те, що було кібернетикою, тепер просто називається інформатикою чи комп’ютерними науками, а гносеологія тепер називається епістемологією. Але це схоже на те, якби хтось відкрив раптом, що люди втратили здатність до кохання і навіть сім’ю нормальну створити не можуть, а його стали заспокоювати тим, що зараз дуже добре розвинута сфера інтимних послуг.

Саме тому реконструкція гносеологічних поглядів В.М. Глушкова є не менш важливою, як відтворення його фундаментальних ідей в області кібернетики.

В роботах академіка В.М. Глушкова з проблем гносеології можна знайти і цілком обґрунтовану оригінальність думки, і помітити, що він намагається дотримуватися при висловлюванні своїх філософських думок крайньої обережності. Починає він, правда, деколи з вкрай необережних і зовсім не оригінальних заяв. Ось одна з них: «Дуже важливим у теоретико-пізнавальному відношенні є питання про інформаційну модель мозку. Оскільки інформаційна модель є просто описом будови і закономірностей поведінки модельованого об'єкта, то в суто принциповому плані ми повинні визнати можливість побудови в майбутньому наскільки завгодно точних інформаційних моделей мозку. Заперечувати цей факт означає заперечувати безмежні можливості людського пізнання. Але як тільки та чи інша модель побудована, її можна запрограмувати і тим самим реалізувати у вигляді динамічної моделі на вже існуючих універсальних електронних цифрових машинах... При досить точному інформаційному моделюванні будуть промодельовані, зокрема, і всі основні функції мозку та насамперед функція мислення. Як і мозок, подібна модель повинна в майбутньому "самопрограмуватися" на будь-які види розумової діяльності, не виключаючи і її найвищих творчих форм» 3 . Саме над такими заявами цілком резонно сміються автори у статті «Машина і людина, кібернетика та філософія»: «Мріючи про машину, що мислить, так само, а може бути, і ще більш досконало, ніж людина, багато кібернетиків виходять з уявлень, ніби мислить мозок. Тому їм здається, що достатньо збудувати модель мозку, щоб отримати і штучне мислення. На жаль, це не так. Бо мислить не мозок, а людина з допомогою мозку. Тим теоретикам, які не вбачали великої різниці між тим і іншим, Л. Фейєрбах вже понад сто років тому пропонував зробити нескладний уявний експеримент. Спробуйте вирізати мозок з тіла людини, покладіть його на тарілку і подивіться – чи мислитиме він?» 4

[^3]: В.М. Глушков. Гносеологическая природа информационного моделирования. “Вопросы философии”, No10, 1963 г. Цит. по книге «Академик В.М. Глушков — пионер кибернетики». “Вопросы философии”, No10, 1963г. https://online-knigi.com/page/2000189?page=34

[^4]: А.С. Арсеньев, Э.В. Ильенков, В.В. Давыдов. Машина и человек, кибернетика и философия. http://caute.ru/ilyenkov/texts/machomo.html

Втім, щоб розуміти, що Глушков у цьому випадку помилявся, не обов'язково бути філософом. Про неможливість запрограмувати процес розуміння говорить, наприклад, один із найвідоміших сьогодні математиків Р. Пенроуз у своїй книзі «Новий розум короля»: «...здатність розуміти жодним чином не може зводитися до деякого набору правил. Більш того, розуміння є властивістю, яка залежить від нашої свідомості; і що би не відповідало в нас за свідоме сприйняття -- воно має найбезпосереднішим чином брати участь у процесі "розуміння". Тим самим, у формуванні нашої свідомості з необхідністю є елементи, які не можуть бути отримані з будь-якого набору обчислювальних інструкцій; що, природно, дає нам вагомі підстави вважати, що свідоме сприйняття — процес, який принципово не піддається обчисленню». Виходить, що кібернетика може моделювати у людському мисленні все, крім власне розуміння.

А це значить, що В.М. Глушков у всіх відношеннях помилявся, роблячи такі заяви. Вибачає його, мабуть, тільки те, що він загалом здогадується, що це неправильна точка зору, про що пише в цій самій статті: «Річ у тім, що при популяризації досягнень сучасної науки, і, насамперед, досягнень кібернетики, дуже часто, буває, виникає помилка ототожнення інформаційної моделі об'єкта з самим об'єктом. Міркують тут приблизно таким чином: якщо в принципі можна побудувати інформаційну модель будь-якого об'єкта (а це, як уже зазначалося вище, сьогодні незаперечний факт), то така модель буде в кожен момент “знати”, що має робити об'єкт, що моделюється, наприклад, людина. Маючи подібну інформацію, здається вже чисто технічною справою створити пристрої, що рухаються на основі цієї інформації та імітують модельований об'єкт вже не в інформаційному, а в прямому сенсі. У кінцевому підсумку дійшли висновку про можливість створення “штучної людини”, суспільства, яке складається з машин, тощо» 5 .

[^5]: В.М. Глушков. Гносеологическая природа информационного моделирования. “Вопросы философии”, No10, 1963 г. Цит. по книге «Академик В.М. Глушков — пионер кибернетики». “Вопросы философии”, No10, 1963г. https://online-knigi.com/page/2000189?page=34

Виходить, що В.М. Глушков у цій статті як би сперечається сам із собою, поправляючи свої вихідні судження і навіть переходячи на рівно протилежні позиції. Звичайно, такий стиль викладу загрожує великими небезпеками. Адже далеко не всякий читач розуміє, що навіть найрозумніші академіки можуть помилятися, сумніватися, вагатися, а ще менше читачів, які б могли припустити, що академік не приховуватиме своїх помилок, сумнівів і хитань і писатиме не для того, щоб висловити чергову істину, а щоб запросити читача подумати разом. Навряд чи б академік Глушков був проти того, щоб з ним посперечалися, вказали на помилки, допомогли вирішити його сумніви і допомогли «вагатися» у правильний бік. Власне, за цим він звертався до читачів журналу «Питання філософії», тобто до професійних філософів. Але, на жаль, замість критики він отримував або повний «одобрямс» (навіть зараз дуже важко уявити філософа, який би ризикнув перечити всесвітньовідомому вченому-кібернетику) або вкрай жорсткі насмішки над і без того очевидними йому самому помилками не найрозумніших кібернетиків чи прихильників цієї дуже модної на той час науки, як власне вийшло у Е.В. Ільєнкова з його співавторами.

Що ж до самих проблем, які ставили представники цих наук, вони не тільки не зникли, а й гранично загострилися. Тому до вирішення цього завдання, мабуть, ще не раз доведеться повернутися. Бо без правильного вирішення гносеологічних проблем, тобто без ясного бачення того, як наші знання в тій чи іншій області зрештою вплинуть на розвиток як самої галузі, так і суспільства в цілому, годі чекати чогось хорошого від розвитку тієї чи іншої науки. В кращому випадку загальмується розвиток самої науки або вона і зовсім щезне, чи, не зважаючи на всі свої величезні успіхи і величезний ентузіазм, викликаний цими успіхами в суспільстві, раптом перетвориться в щось маргінальне. Саме так сталося з кібернетикою, сама назва якої збереглася хіба що у назвах певних наукових установ і підрозділів пострадянських країн, хоча нинішні працівники цих і установ і наукових підрозділів зазвичай поняття не мають про те, чим саме займалася колись кібернетика, які цілі перед собою ставила, якими методами користувалася, та й що, власне вона вивчала.

До речі, в цьому сенсі кібернетика багато в чому повторила долю філософії. Адже і сучасних філософів дуже важко порівняти з філософами класичної епохи, котрі справляли величезний вплив на долі цілих народів, як це можна сказати не тільки про давніх греків, але і, про, скажімо, філософів епохи Нового часу, які виявилися фундаторами сучасної науки, французьких філософів епохи Просвітництва, вчення яких надихали французів на революцію, чи представників класичної німецької філософії, ідеї яких радикально вплинули на світову історію в цілому. Нинішні філософи дивляться на представників науки виключно “знизу вгору”. Навіть тоді, коли прекрасно розуміють, що ті від імені науки мелють абсолютні нісенітниці. А щодо “творення історії”, то їх мрії не йдуть далі того, щоб вгадати настрої “начальства” і встигнути сформулювати прагнення тих, хто знаходиться при владі і при грошах, раніше, як вони самі їх усвідомлять.

І причина цього жалюгідного стану філософії проста — абсолютна відсутність у філософів інтересу до гносеологічних питань і невміння навіть їх поставити перед собою, не кажучи про те, щоб допомогти прояснити ці питання представникам науки. Саме у такому вмінні і полягала велич філософів- класиків. Адже емпіризм Бекона і Ньютона, дуалізм Декарта, пантеїзм Спінози, і навіть агностицизм Юма і Канта — це саме гносеологічні позиції, і навіть очевидні помилки у проведені цих позицій класиками виявлялися дуже продуктивними для подальшого розвитку науки. А відсутність гносеологічної позиції у філософа і спроба замінити її гонитвою за черговою науковою модою а то і очевидним запобіганням перед вченими не можуть викликати у останніх ніякого іншого ставлення до таких філософів, окрім презирства. І треба сказати, що попри те, що причиною такого презирливого ставлення представників конкретних наук до філософії зазвичай є абсолютно невиправдане зазнайство і войовниче невігластво в сфері гносеології, таке їх ставлення до філософів, які замість того, щоб виконувати свої прямі обов’язки і в міру своїх сил ставити і допомагати вченим вирішувати гносеологічні питання, пробують заслужити ласки перед наукою погано прихованим підлабузництвом, цілком заслужене.