Соціальний прогноз як теорія побудови наукових сценаріїв майбутнього

Руденко Т. П.

Будь-яка наука еволюціонує у відповідності з потребами суспільного виробництва, інтелектуальним рівнем суспільства, його потребами. Філософія виконує методологічну і світоглядну роль у пізнані та перетворені дійсності. Останнім часом особливого значення набуло прогнозування соціальних процесів, де все частіше стали використовуватися такі методи соціального пізнання як соціальний експеримент та моделювання.

Сьогодення пропонує багато різних видів соціального експерименту: економічний, правовий, педагогічний тощо.

Соціальний експеримент відрізняється від загальнонаукового тим, що при його здійснені неможливо спроектувати спеціальні штучні умови, відокремити явища одне від одного. В соціальному експерименті зростає роль людського фактору. Але кожна людина має власні думки, прагнення, уподобання, ставить мету і вибирає власний шлях для реалізації поставленої цілі.

Треба зауважити, що у соціальний експеримент залучаються люди, тому необхідно прорахування всіх можливих варіантів для того, щоб уникнути негативних наслідків. І тому досить важко визначити загальну тенденцію, обрати правильне рішення в межах суспільства.

Суспільство як об’єкт дослідження необхідно вивчати шляхом аналізу взаємозв’язків та взаємодії всіх елементів цілісної системи. Слід, враховувати історичний метод, що виражає закономірність розвитку природи, суспільства та мислення. Так, при розгляді соціальних явищ необхідно враховувати різні фактори: економічні, політичні, правові, релігійні, ідеологічні, моральні, національні.

Суспільство є надзвичайно динамічною системою: суспільні закони реалізуються через свідому людську діяльність, історичну практику. Звідси виникають труднощі в досліджені суспільних явищ і можуть бути негативні наслідки при обрані рішень без їх наукового обґрунтування.

Складність наукового аналізу і полягає в тому, що теоретична система є не що інше, як узагальнення, здійснене в результаті досліджень об’єктів, представлених у вигляді ідеальної моделі. У той же час саме таке узагальнення є єдиним правильним підходом, бо він, виключаючи винятковості, за основу бере необхідні зв’язки, через які визначає закономірні процеси.

Розвиток суспільства відбувається не лише на об’єктивних засадах і у відповідності з об’єктивними законами. Він залежить від суб’єктивної діяльності людей. Філософія розкриває зміст свідомості, показує реалізацію теоретичного знання в практичній діяльності. Система поглядів та ідей відображає в кінцевому результаті суспільні відносини.

Необхідно враховувати зростаючу роль національної свідомості в життєдіяльності суспільства, інтеграційні зв’язки між різними сферами суспільного життя.

Науковий підхід до аналізу суспільного життя, побудови сценаріїв майбутнього потребує використання перевірених положень, розгляду розвитку суспільства як закономірного природно історичного процесу, як результату свідомої діяльності людей.

З кожним новим періодом історії людство прискорює темпи свого розвитку, хоча вони не однаково проявляються в різних країнах світу. Крім того, сучасне суспільство потерпає від міжнаціональних, релігійних, військових конфліктів, політичних протистоянь, тероризму, що негативно впливають на суспільний розвиток. Сучасна цивілізація постала перед вибором перспектив розвитку людства.

Соціальне пізнання потребує всебічного вивчення економічної, культурної, науково-технічної реальності з метою розробки ефективних перспектив розвитку різних складових суспільного життя. Так, наприклад, наука і техніка дозволяють людині не лише оптимально використовувати в інтересах суспільства закони природи, її ресурси, але й формувати нові системні зв’язки в природному середовищі.

Соціальне прогнозування повинно стати одним з головних факторів визначення стратегії суспільного розвитку, враховувати інтереси різних верств суспільства.

Встановлюючи залежність суспільної свідомості від суспільного буття необхідно розглядати роль індивідуальної та суспільної свідомості у функціонуванні різних сфер суспільного життя.

Філософія визначає вплив ідей на суспільний розвиток. Вони можуть або гальмувати, або сприяти суспільному прогресу. Прогрес повинен розглядатись у взаємозв’язку з інтересами людей. У цьому плані суспільні відносини будуть прогресивними, якщо вони будуть відповідати всебічному розвитку самої людини, створювати необхідні умови для її розвитку, сприяти соціальній справедливості.