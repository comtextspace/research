Планова економіка як основа єдності людини і машини

Єровенко А. М.

В наш час ідеї планового розвитку економіки є особливо актуальними, адже сучасне суспільство знаходиться на межі переходу до якісно нового способу виробництва. На зміну капіталізму має прийти інформаційний тип відтворення, який носить суспільний характер, має вищу продуктивність, при меншому використанні ресурсів та звільняє людину для суто людської творчої діяльності від машиноподібної праці.

Про це свідчить те, що кризи відбуваються все частіше і несуть не просто руйнівний характер, знищуючи частину продуктивних сил, що дає простір для подальшого розвитку економіки, а і несуть загрози знищення людської цивілізації за допомогою технологій, створених людиною. В основі сучасних криз лежить невідповідність виробничих відносин сучасним продуктивним силам. Ця суперечність приводить до диспропорцій в економічних процесах та поглиблює їх стихійний характер, який несе за собою і структурні кризи, і стихійні перебудови в економіці, і перевиробництво, що не тільки негативно впливає на економіку , а й не покращує суспільного життя.

З іншого боку, інформаційний спосіб виробництва все більше проникає у всі галузі та трансформує їх . З’являються нові винаходи, втілюються в життя нові ідеї, суспільство має нові потреби і нові шляхи їх задоволення. Ера інтернету дає всім вільний доступ до інформації, наділяючи її новими якостями. Тепер вона своєю вартістю далеко не завжди примножує статок великих капіталістів, а і працює на благо суспільства, стає засобом виробництва, власність на який стає суспільною. В свою чергу, поширення інформаційного способу виробництва з його науково- технічними революціями, неупинним розвитком високих технологій та активними змінами на ринку, які роблять економіку нестабільною та схильною до криз та заворушень, викликає логічну зацікавленість у плануванні економіки та регулюванні її структури, яке дасть змогу спрогнозувати економічні процеси та зробить людину ключовим суб’єктом, а не об’єктом економічного процесу, в руках якого будуть важелі контролю продуктивних сил та регуляція їх спрямованості на задоволення потреб суспільства, що свідомо керує власним розвитком.

Перехід до планової економіки, спрямованої на благо суспільства, вирішив би низку економічних проблем, але втілення цієї ідеї в життя потребує щонайменше соціального підґрунтя, колективізму. У зв’язку з цим ідеї цілісності економіки як об’єкту управління, що розроблялися В.М.Глушковим, як принципового підходу до управління є одними з найбільш перспективних. На цій основі можна буде говорити про нерозривну єдність машини та людини в рамках системного підходу до керування економікою.