До питання про визначення поняття «віртуальна реальність»

Піхорович В. Д., м. Київ.

Вікіпедія визначає віртуальну реальність як «створений технічними засобами світ, що передається людині через її відчуття: зір, слух, дотик і інші». Якщо розуміти визначення буквально, то під нього можна підвести весь світ людської культури. Адже він весь створений технічними засобами і дається людині у відчуттях. І треба сказати, що такий підхід до проблеми віртуальної реальності точно буде більше відповідати дійсності, як той, коли автори пробують трактувати віртуальне як тільки ілюзорне, як «частину психічної рельності» чи, скажімо, «особливу форму соціальної комунікації», як це робить М. Кастельс. Насправді віртуальна реальність охоплює собою не частину, а всю людську «психічну реальність», і не тільки якусь особливу форму соціальної комунікації, а всі суспільні відносини зразу. Інша річ, що далеко не у всякому суспільстві суспільні відносини набувають форми віртуальної реальності.

Більшість сучасних дослідників поняття віртуальної реальності в суспільній сфері не заглиблюються в проблему походження цього поняття. Вони зазвичай обмежуються побутовим уявленням, яке зводиться до протиставлення віртуального реальному. Їх нітрохи не турбує, що при такому підході вираз «віртуальна реальність» буде звучати як оксюморон — щось на кшталт «нереальної реальності». Вони просто мислять собі віртуальну реальність як «доповнену реальність» поряд з реальністю матеріальною. А це звичайний дуалістичний підхід. І згідно цього підходу віртуальна реальність нічим не буде відрізнятися від того, що позначається поняттям ідеального напротивагу матеріальному. Тільки, на відміну від поняття ідеального, яке глибоко розроблене філософією, поняття віртуального буде виглядати як вкрай претензійний дилетантизм, заснований виключно на аналогіях з інформатики.

Тому попробуємо вивести поняття віртуального не за аналогією з інформатикою, а власне із тієї області, в якій його зараз використовують — тобто із суспільних наук. Вперше в суспільних науках його використовує Маркс для позначення тієї частини додаткової вартості, яка набула грошової форми, але не задіяна як капітал. Він теж користується аналогією. Маючи на увазі віртуальні швидкості дʼАламбера, Маркс називає такі гроші «віртуальним капіталом» [2, с. 90]. Фактично це щось таке, що не є капіталом, але може таким стати, якщо виробництво буде розширюватися. Але аналогією Маркс не обмежується. Розгортаючи отримане за аналогією поняття методом сходження від абстрактного до конкретного, він виясняє, що з часом цей віртуальний капітал набуває такої форми, коли він не передбачає не тільки зайвих грошей, а і може представляти позичені комусь гроші або навіть борги. Наприклад, він продовжує функціонувати на ринку цінних паперів, продаватися і купуватися після того, як він уже один раз був вкладений в справу. Таким віртуальним капіталом є, наприклад, державні борги чи, скажімо, акції підприємств, не кажучи про різного роду так звані деривативи, тобто договори, згідно яких той, хто його купив, отримує право здійснювати певні дії стосовно уже проданих активів. Фактично, такі цінні папери, які торгуються за реальні гроші, тобто прирівнюються до них, не представляють ніякої реальної цінності, але вони є титулами на право присвоєння ще не виробленої додаткової вартості. Тобто, до тих пір, доки процес виробництва додаткової вартості триває в нормальному режимі, вони функціонують як цілком реальний капітал, але варто зʼявитися найпершим ознакам кризи, як стає зрозуміло, що цей капітал насправді фіктивний, ілюзорний.

Це приводить до того, що економіка може функціонувати виключно тільки в режимі постійного росту, щоб забезпечувати уже зазначені майбутні прибутки. А цей факт повністю змінює місце людини в світі. Якщо в економічно-філософських рукописах 1844 року Маркс писав про те, що робітник не належить собі на роботі, що він відчужений від своєї людської сутності в процесі праці і що він може почувати себе людиною тільки в своїх тваринних функціях — їжі, пиття, розмноження, то тепер такий погляд давно застарів. Тепер і після роботи робітник не належить собі. Після закінчення робочої зміни, коли він виробляв додаткову вартість, робітник зразу ж заступає на «другу зміну», в процесі якої він, хоче він цього чи не хоче, мусить споживати ті товари, які були вироблені в попередніх циклах. Тобто споживання перетворюється зі стихійного процесу в процес організований і підпорядкований законам виробництва додаткової вартості.

Оскільки наявних потреб уже замало для того, щоб можна було реалізовувати все більшу більшу кількість товарів та послуг, потреби починають вироблятися спеціально. Тепер виробництво потреб виділяється не просто в окрему галузь виробництва, якою є реклама чи, скажімо, так звана масова культура. Виробництво потреб, чи, як зазначає автор книги «Людина та економіка у віртуалізованому світі» [1] М. Бурик, «виробництво способу життя», «виробництво людини під речі» стає необхідним елементом циклу обігу капіталу. Таким чином віртуалізація перетворюється в технологію утилізації вільного часу людини з метою перетворення його в робочий час зі споживання товарів, що є необхідним моментом розширеного виробництва, без якого в свою чергу неможливий віртуальний капітал. Людина перетворюється в функцію віртуального капіталу. Цикл замикається. І розімкнути це коло, вважає М. Бурик (і з нею важко не погодитися), можна одним способом — замість виробництва людини під речі потрібно рухатися в напрямку передачі всіх суто машинних функцій машинам, щоб «речі самі робили речі», для того щоб люди могли зосередитися на питаннях виробництва, створення, розвитку нових — власне людських відносин.

Іншими словами, все те, про що писав В.М. Глушков в 60-ті і 80-ті роки минулого століття, викладаючи свою теорію інформаційних барʼєрів, тобто необхідність подолання товарного характеру вирбництва через глобальну автоматизацію — починаючи з автоматизації технологічних процесів і закінчуючи автоматизацією збору та обробки інформації для потреб управління економікою — є нагальною потребою нашого часу.

Альтернативою цьому є повна віртуалізація людського життя, тобто перетворення його в фікцію, ілюзію, повне підпорядкування людини потребам невпинного росту віртуального капіталу, який, подібно до росту ракової пухлини, підпорядковує собі всі життєві сили суспільного організму і припиняється тільки з життям самого цього організму.

Список використаних джерел

1. Бурик М. Человек и экономика в виртуализированном мире. Киев: Аграр Медиа Груп, 2016. — 268 с.

2. Маркс К. Капитал. т. 2. Маркс К. Энгельс Ф. Собр. Соч. 2-е изд. М.: Политиздат. - 1961. - т. 24,.